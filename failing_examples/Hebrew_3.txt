ادامه متن برای ترجمه کامل به فارسی:
האברכים לא יצאו מהכולל, ושיעורי ההשתמטות רק עלו
מאז החל צה"ל במאמץ ממשי לגייס חרדים כבר עברו 15 שנה, והתוצאות עלובות. מספר החרדים המתגייסים, שכבר הגיע ל־1,900 בשנה ב־2016, דורך כבר ארבע שנים על כ־1,200. ואין כל סימן לשינוי אמיתי בנושא
אחת האגדות שפוליטיקאים ישראלים אוהבים לספר לציבור הבוחרים היא שאם רק לא ילחצו על החרדים, בחורי הישיבות יתגייסו בהמוניהם והכל עניין של תהליכים טבעיים. אבל המציאות הפוכה. 15 שנה עברו מאז החל צה"ל במאמץ ממשי לגייס חרדים והתוצאות עלובות. מספר החרדים המתגייסים, שכבר הגיע ל־1,900 בשנה ב־2016, דורך כבר ארבע שנים על כ־1,200.

גודל המחזור החרדי הוא כ־12 אלף איש, כך שמדובר בסך הכל בכ־10% מהמחזור. לשם השוואה רק 14% מהגברים היהודים הלא חרדים אינם מתגייסים וזה כולל בעיות בריאות וכאלה שצה"ל ויתר עליהם. כיון שהמחזור החרדי גדל מדי שנה ב־4% זו לא דריכה במקום אלא נסיגה. שנת גיוס נמשכת מיולי עד יוני, כך ששנת הגיוס 2022 הסתיימה לפני פחות משנה. לא ברור למה צה"ל עוד לא פרסם רשמית את מספר המתגייסים בה, אבל ההערכה היא שמדובר ב־1,200 גם בשנה זו.

אלא שבפועל המצב גרוע יותר. ראש חטיבת תכנון ומנהל כוח האדם באכ"א (תומכ"א), תא"ל יעקב ודמני, מסר לוועדת המשנה של ועדת חוץ וביטחון למשאבי אנוש במאי שכמה מאות מהחרדים המתגייסים הם בכלל יוצאים לשאלה ונחשבים לחרדים רק בהגדרה החוקית הטכנית.

מצבו של הפתרון האלטרנטיבי לשרות חרדים, השירות האזרחי, גרוע עוד יותר. על פי שנתון החברה החרדית של המכון הישראלי לדמוקרטיה, מספר תלמידי הישיבות המתנדבים בשנה לשירות אזרחי ירד מ־1,090 ב־2011 ל־570 ב־2022 ול־480 בשנת הגיוס 2023.

בעקבות המלחמה התפרסמו כתבות רבות על גיוס של כאלף חרדים למערך המילואים אחרי טירונות קצרה. אלא שלפחות בשלב זה אין כל סימן לשינוי בנושא האמיתי – גיוס צעירים חרדים לשירות מלא. מי שירצה יוכל להתנחם במכתב מפתיע ששלח בשבוע שעבר שר הפנים משה ארבל מש"ס למנכ"ל עמותת נצח יהודה, הפעילה לגיוס חרדים, רס"ן (במיל') יוסי לוי. ארבל כתב בניגוד לעמדה החרדית המסורתית: "משימתכם המרכזית בעת הזו היא לשלב חרדים בשירות קרבי ארוך ומשמעותי עקב המלחמה". עוד ציין: "שמחתי מאוד לשמוע בשיחתנו היום על גידול משמעותי בהתעניינות בגיוס לשירות קרבי בקרב צעירים מהמגזר החרדי למועד הגיוס הקרוב שצפוי להיות גדול משמעותית מאשתקד". במהלך השנים היו לא מעט תקוות לשינוי בדפוסי הגיוס החרדיים, אבל כולן התבדו בשל המחיר החברתי הגדול שמשלם המתגייס כמו ירידה בערך המשפחה בשידוכים. כשתהיה עלייה, אפשר יהיה לאמין.

הסדר דחיית השירות של בחורי הישיבות מעניק להם דחיית שירות עד לקבלת פטור מלא בגיל 26. לארבעה מכל חמישה תלמידי ישיבות נשואים (המכונים אברכים) יש פטור מלא משירות צבאי, והם נשארים למרות זאת בישיבה. כלומר הציווי החברתי החרדי ללמוד מחזיק גם בהיעדר איום בשירות צבאי.

כבר כ־20 שנה שורר בנושא ההשתמטות סטטוס קוו של פינג פונג בין הכנסת לבג"ץ. הכנסת מעבירה חוק השתמטות כזה או אחר, בג"ץ פוסל את החוק לאחר כמה שנות דיונים וחוזר חלילה. בפעם האחרונה פסל בג"ץ את החוק ב־2017, ומאז הכנסת לא מצליחה להעביר חוק חלופי, בין היתר בשל ההתעקשות של רבני אגודת ישראל החסידית להעביר חוק ללא כל פרצות.

בממשלה הנוכחית המפלגות החרדיות תמכו בהפיכה המשטרית במטרה להעביר את פסקת התגברות שתאפשר להגן על חוק ההשתמטות כשיעבור. לחלופין דרשו להעביר "חוק יסוד לימוד התורה" שיקנה להשתמטות מעמד חוקתי מגן. על פי דברי ההסבר להצעת החוק: "לימוד התורה יוכר כערך יסוד. זכויותיהם של לומדי התורה יושוו לזכויותיהם של מי ששירתו שירות משמעותי". ככל שהתקדם המאבק בהפיכה הלך והתברר שהחרדים יתקשו להעביר פתרון חוקתי. במושב הנוכחי של הכנסת הם היו אמורים להעביר לפחות את חוק ההשתמטות הרגיל אבל אז פרצה המלחמה. כמובן הדרישה של המפלגות החרדיות היא תמיד שלא יהיו בחוק הזה כל מכסות גיוס יעדים או סנקציות.

בתחילת יולי האחרון פקעה ההארכה האחרונה שבג"ץ נתן לכנסת, והסדר דחיית השירות נותר ללא כל תוקף חוקי. ביוני העבירה הממשלה החלטה שהורתה לצה"ל להימנע למרות זאת מגיוס בחרי הישיבות. ב־26 בחודש ידון בג"ץ בשלוש עתירות שמבקשות להורות על גיוס תלמידי הישיבות, שהגישו קבוצות המחאה אימהות בחזית ואחים לנשק והתנועה לאיכות השלטון. לדברי עו"ד דפנה הולץ לכנר, שמייצגת את אימהות בחזית, "באה הממשלה ואומרת לרשויות אל תיישמו את החוק. זה המשבר החוקתי".

בעתירת אחים לנשק נאמר שהחלטת הממשלה שלא לגייס את בחורי הישיבות בינתיים היא "תקיעת אצבע בעין לשלטון החוק". הולץ לכנר מציינת שתזכיר חוק הגיוס החדש שמבקש להאריך את תקופת השירות של חיילים קרביים "מאוד מעמיק את האפליה". בסופו של דבר במקום להאריך את השירות אפשר פשוט לגייס בחורי ישיבות.

בלי גיוס חרדים ובלי אומדן כלכלי: המשקפת האטומה של משרד הביטחון
במשרד הביטחון מבקשים להאריך את השירות הסדיר ולהכביד את הנטל על חיילי המילואים - אך מתעלמים מהאפשרות של גיוס חרדים או נשים דתיות; זאת ועוד, האוצר לא עודכן בפרטי ההצעה; הנזק למשק והעלות התקציבית עוד לא ידועים - ועשויים להגיע למיליארדי שקלים בשנה
שני תזכירי חוק נפיצים במיוחד הונחו אתמול (חמישי) על ידי משרד הביטחון על שולחן הכנסת: הראשון עוסק בהארכת שירות הסדיר של חיילים גברים וחיילות בתפקידים מסוימים, כולל אלו שמשרתים כעת, מ-32 חודשים ל-36 חודשים. השני, עוסק בהכבדה משמעותית של עומס המילואים על האזרחים המשרתים, כאשר הדרישה החדשה של צה"ל היא שבמקום שלוחמים יבצעו כ-54 ימי מילואים במשך שלוש שנים, הם יבצעו 42 ימי מילואים מדי שנה, מפקדים יבצעו כ-70 ימי מילואים וקצינים כ-84 ימי מילואים מדי שנה.

המשמעות היא שלוחמים במילואים יבצעו עד גיל 46 כ-1,050 ימי מילואים, כמעט שלוש שנים נוספות של שירות. קצינים קרביים ישרתו כפול מכך - כלומר כשש שנות מילואים עד גיל 45 וזאת בנוסף לשירות הסדיר והקבע שלהם.

רק מה שמעניין - הצטרפו לערוץ כלכליסט בטלגרם

מדובר בצעדים דרקוניים, לא פחות מכך, ואלו החלו להתסיס את המערכת הפוליטית ואת הציבור. החלק הבעייתי ביותר בצווים הללו הוא מה שהם לא מכילים – גיוס חרדים, שימשיכו לא לשאת בנטל ואף לקבל תקציבים גדולים מאי פעם. קריאת תזכיר חוק שירות הביטחון יכולה להכעיס אפילו את האנשים הרגועים ביותר: "מהלך זה יוביל לתוספת משמעותית לכוח הלוחם של צה"ל ולמערכים תומכי הלחימה, תוספת משמעותית שלא ניתן להשיגה באף דרך אחרת"; זאת, בזמן שכל אדם שחי בישראל יודע שניתן להגדיל את הסד"כ הצה"לי במאות אלפי חיילים חזקים ובריאים שכרגע לא מגויסים עקב הסדרים פוליטיים היסטוריים.

במקום אחר בתזכיר החוק מצוין כי "אין בעצם החלת ההסדר הפרוספקטיבי המוצע כדי לפגוע במידה בלתי סבירה באוטונומיה וביכולת של החיילים לתכנן את מהלך חייהם, וזאת בשים לב לכך שמדובר בהארכה המתוחמת לתקופה של 4 חודשים בלבד", מדהים שהטקסט הזה שמדבר על "פגיעה סבירה באוטונומיה" נכתב בהצעת חוק ממשלתית בזמן שיש אוכלוסיות שלמות שהאוטונומיה שלהן הפכה לפרה קדושה שאסור לגעת בה.

בהמשך נכתב שם כי נשקלו אפשרויות נוספות דוגמת הגדלת צבא הקבע או צבא המילואים, אך לא מצוין שם אפילו ברמז על האפשרות של הגדלת סך המתגייסים. הצבא גם נמנע מעיסוק בסוגיות נפיצות אחרות כמו ביטול הפטור מגיוס לנשים דתיות, ביטול ישיבות ההסדר או אפילו בחינה של גיוס חיילים מהמגזר הערבי.

הארכת שירות הסדיר והמילואים אינה בעייתית רק מטעמים של אי-שוויון אלא גם מסיבות כלכליות. תיקוני החקיקה שיזמו משרד הביטחון וצה"ל נעשו באופן חד צדדי ללא התייעצות עם גורמי המקצוע באוצר, לא באגף התקציבים ולא בחשב הכללי – וזאת אף שמדובר בהצעות חוק עם השפעות כלכליות דרמטיות, גם מצד ההוצאה התקציבית וגם מבחינת הנזק הפוטנציאלי למשק. עם זאת ל"כלכליסט" נודע כי תזכירי החוק נשלחו אליהם עוד בשבוע שעבר, וכי במשרד הביטחון מיהרו להניח אותם על שולחן הכנסת כדי להימנע ממצב שבו ייאלצו להאריך צווי 8 למילואימניקים.

כך או כך, גם אם האוצר ידע כי צה"ל מתכוון לפרסם את הדברים באופן חד צדדי - העובדה היא שתיקוני החקיקה הונחו על שולחנה של הכנסת ללא עבודה כלכלית מצד המשרד. הדינמיקה בין שני המשרדים החשובים היא חלק ממאבק גדול יותר שמתנהל בימים אלו סביב תוכנית ההתעצמות בת ה-100 מיליארד שקל, שעליה אמורים הצדדים להסכים במסגרת הוועדה לבחינת תקציב הביטחון שמוקמת בימים אלו. בכירים באוצר הביעו חשש מהתנהלות כלכלית לא אחראית של צה"ל, שלא מבין את ההשלכות הכלכליות הצפויות של מדיניות האשראי הפתוח שניתנה לו במהלך המלחמה. גם בבנק ישראל סבורים כי הגדלת תקציב הביטחון היא האתגר הכלכלי המשמעותי ביותר שאיתו ישראל תיאלץ להתמודד עם שוך הקרבות.

מאחר שתזכירי החוק פורסמו מבלי להגיע להסכמה מול האוצר, נוצר מצב חריג שבו באגף התקציבים, באגף החשב הכללי ובאגף הכלכלן הראשי פשוט לא יודעים לתת אומדן כלכלי של משמעות ההצעה, לא מבחינת עלות תקציבית ולא מבחינת נזק לתוצר במשק. מה שכן יודעים להגיד שם הוא שמדובר בסדרי גודל של מיליארדי שקלים בשנה, לא מאות מיליונים.

כלל האצבע באוצר הוא שהעלות התקציבית הישירה של גיוס חייל מילואים אחד נאמדת ב-800 שקל ביום, הכוללים את עלות השכר והתגמולים הנלווים. אם מכפילים את הסכום הזה ב-18 ימי המילואים שכל מילואימניק ביצע בממוצע מדי שנה, מקבלים עלות תקציבית ישירה של 14.4 אלף שקל.

בצה"ל לא משתפים מטעמי ביטחון מידע לגבי סדר הכוחות של משרתי המילואים, אך עיבוד נתוני למ"ס שנעשה על ידי הכלכלן הראשי חושף כי 148 אלף מילואימניקים נעדרו מעבודתם בדצמבר האחרון. אם לוקחים רק את כמות כוח האדם הזו, שקטנה מסך צבא המילואים (בתחילת המלחמה צוין כי מספר המילואימניקים שהתגייסו עמד על כ-350 אלף), ומכפילים אותה בעלות הגיוס של "חייל פשוט" - מקבלים עלות תקציבית ישירה של 2.1 מיליארד שקל. במידה שמילואימניקים אכן ישרתו כ-42 יום בשנה, אז הסכום יוכפל פי 2.3 ויגיע ל-4.9 מיליארד שקל, תוספת תקציבית ישירה של 2.8 מיליארד שקל וזאת בחישוב שמרני שלא כולל בתוכו את כל הסד"כ ואת המפקדים והקצינים שאמורים לשרת יותר.

יש לציין שמיליארדי השקלים שמשרד הביטחון ייאלץ לשלם לחיילי המילואים ייגרעו מהתוצר שאותם מילואימניקים היו מייצרים במקומות העבודה שלהם.

