ادامه متن برای ترجمه کامل به فارسی:
במערכת הביטחון מבקשים להרגיע את החששות הכלכליים וטוענים כי עצם העובדה שיש את האפשרות לגייס מילואימניקים לכל כך הרבה ימים לא אומרת שבפועל הדבר יתבצע כאשר האיום הביטחוני יירגע, נניח ב-2025 או 2026. ואולם מניסיון העבר צה"ל הוא גוף שמבקש לנצל עד המקסימום את המשאבים שניתנים לו – תקציבים או כוח אדם.

באוצר טוענים שגם העלות של הארכת שירות הסדיר, שכוללת בתוכה את הגדלת השכר של החיילים בחודשי השירות האחרונים שלהם, תעלה גם היא מיליארדי שקלים, ואולם בצה"ל סבורים כי מדובר במאות מיליוני שקלים בשנה. ההוצאות על הגדלת כוח האדם בצה"ל, שבהמשך תכלול גם את הגדלת צבא הקבע – צפויות להגיע מתוכנית ההתעצמות.

מלבד הפגיעה הכלכלית הישירה של הגדלת ימי המילואים, לצעד צפויות להיות השלכות כלכליות עקיפות. בימים האחרונים מתפרסמות עוד ועוד עדויות של מילואימניקים שפוטרו עקב היקף ימי המילואים החריג מאז פרוץ מלחמת חרבות ברזל, והחשש הוא שמעסיקים רבים כעת יימנעו מהעסקת עובדים שצפויים להיעדר מהעבודה לחודש או חודשיים בכל שנה.

בנוסף הדבר צפוי להוביל לפגיעה בתעסוקת בני ובנות זוגם של המשרתים במילואים שלהם יש ילדים, מפני שהאחריות על גידול הילדים תיפול על בן הזוג שנותר בבית ויתפקד בין חודשים לחודשיים כ"חד-הורי". לפי הכלכלן הראשי, 52% מהמילואימניקים הם הורים לילדים.

הארכת הפטור מגיוס לאברכים מוכיחה: הממשלה תומכת בסרבנות
מאתמול אין בסיס חוקי לפטור לבחורי הישיבות, חוץ מהחלטת ממשלה מפוקפקת. מתברר שסרבנות של 60 אלף תלמיד ישיבות לגיטימית בממשלה הזאת, כי הם חלק מקואליציית ההפיכה, ואזהרה של טובי הלוחמים לא להתנדב היא אנרכיה מסוכנת. אין גבול לצביעות
מאתמול הבסיס החוקי להסדרת דחיית השירות של בחורי הישיבות כלל לא ברור. תמו ההארכות שנתן בג"ץ להוראה המתירה את השתמטות האברכים, בלי שיעבור חוק שמסדיר זאת. נכון, הממשלה האריכה ביום ראשון את תוקף ההסדר עד סוף מרץ 2024, אבל כל המשבר נובע מכך שבג"ץ קבע שדרוש לכך חוק, כך שבכלל לא ברור שלהחלטת הממשלה יש משמעות.

על פי נתוני שנתון החברה החרדית של המכון הישראלי לדמוקרטיה, בהסדר דחיית השירות יש יותר מ-60 אלף תלמידי ישיבות בני עד 26 (הגיל שבו מקבלים פטור מלא משירות), מתוכם 41,500 תלמידי ישיבות גדולות (ישיבות לבוגרים רווקים) ו-18,500 אברכי כולל (תלמידי ישיבות נושאים). אבל אף תלמיד ישיבה או אברך לא צריך להדיר שינה מעיניו. תוקף ההסדר כבר פג בעבר וזה לא הביא לגיוס אפילו של תלמיד ישיבה אחד. כל כך התרגלנו לסוג הזה של מרי אזרחי, שבו אומרים לנו שאם ננסה להחליף את השוויון בנטל ולבטל את האפליה בין דם לדם, "כולנו (תלמידי הישיבות והאברכים) נלך לכלא", שאנחנו כבר לא מזדעזעים.

אבל ראוי כן להזדעזע מהצביעות. השבוע היה לא רק שבוע של סיום שנת הלימודים אלא גם שבוע של סיום קורסים בצבא. ראש הממשלה בנימין נתניהו ניצל את נאומו כדי להכריז: "אין ולא יהיה מקום לסרבנות לא מצד זה ולא מצד כלשהו. יש לנו מדינה אחת, יש לנו צבא אחד ויש לנו בית אחד. נשמור כאחים וכאחיות על הבית, ואם יגיע יום פקודה, נתייצב לדגל מלוכדים ונחושים כאגרוף מחץ".
כלומר כולם כאיש אחד, חוץ מתלמידי הישיבות שהממשלה החליטה ביום ראשון שעבר לתת להם פטור. אבל כל הביקורת תופנה לא ל-60 אלף המשתמטים שלא שירתו יום מימיהם, אלא לאנשי המחאה שנתנו שנים ארוכות מחייהם והודיעו שאולי בתנאים מסוימים הם לא יתנדבו. ברוח הספר "1984", הממשלה מכנה דברים בשם הפוך מהמציאות. הכותרת של החלטת הממשלה הייתה "השירות בצבא ההגנה לישראל והוקרת המשרתים", ולא למשל (הצעה) "ההשתמטות מצבא ההגנה לישראל ויריקה בפני המשרתים". זאת אף שהמשפט החשוב היחיד בהחלטה היה "לא יינקטו צעדים לשם גיוסם של תלמידי הישיבות".

מדובר גם באותה ממשלה שמזועזעת כל כך מקצת חסימות כבישים והבערות צמיגים ליד בתי השרים, ואף מכנסת ישיבות לדיון בהגבלת המחאה. זה המאזן: השתמטות גורפת של ציבור שלם שהולך וגדל זה בסדר כי החרדים תומכים בממשלת הטרלול מלא מלא; איום לא להתנדב או הבערת צמיג פה ושם זה איום על שלטון החוק ואנרכיה כי המטרה היא לסכל הפיכה משטרית.

חשוב גם לזכור שמי שיוצר את הקשר בין ההפיכה המשטרית לחוק ההשתמטות ולאפליה בין דם לדם היו החרדים שדורשים להגן עליו בפסקת התגברות. מה שהם גרמו בפועל זה שאפילו חוק השתמטות פשוט בלי פסקת התגברות לא עבר. לכן כרגע כל 60 אלף בחורי הישיבות הם משתמטים גם על פי החוק, לא רק באופן מעשי (גם אם הממשלה החליטה לא לנקוט צעדים נגדם).

התירוצים להשתמטות ידועים: חשיבות לימוד התורה (בלי שום הגבלה מספרית) והחשש מהתפקרות התלמידים, ובעיקר "זו ציפור הנפש שלנו". הגיע הזמן שהחרדים יבינו שגם לציבור הדמוקרטי יש ציפור נפש – להיות אזרחים חופשיים בארצם ושיש לכבד את מה שקדוש לרוב המשרת של המדינה, ואולי יסירו את התמיכה שלהם בהפיכה המשטרית. בינתיים הציבור הדמוקרטי, עם או בלי סרבנות להתנדב, ימשיך לשאת ברוב השירות הביטחוני וההגנה על מדינת ישראל.

לימוד תורה ייחשב ל"שירות משמעותי": כך מתכננת יהדות התורה לעגן את הפטור מגיוס לחרדים
יהדות התורה הגישה את הצעת חוק יסוד: לימוד התורה, המבקשת לקבוע כי "מי שמבקש להקדיש עצמו ללימוד תורה לתקופה ממושכת יקבל הכרה מלאה בכך לעניין זכויותיו וחובותיו". הצעת החוק, עליה הוסכם בהסכמים הקואליציוניים, מיועדת להחליף את פסקת ההתגברות כאמצעי להגן על הסדר דחיית השירות ההמוני לתלמידי הישיבות החרדים מפני התערבות בג"ץ
ח"כ משה רוט מיהדות התורה ויתר חברי הסיעה הגישו אתמול (ב') את הצעת חוק יסוד: לימוד התורה. ההצעה קובעת שלימוד תורה ייחשב ל"שירות משמעותי", והיא מיועדת להחליף את פסקת ההתגברות כאמצעי להגן על החוק שיעגן את הסדר דחיית השירות ההמוני לתלמידי הישיבות החרדים מפני התערבות בג"ץ.

בשנים האחרונות נוצר סטטוס קוו שבו הכנסת מעבירה חוק שיאפשר את דחיית השירות ובג"ץ פוסל אותו. ההסכם הקואליציוני עם מפלגת יהדות התורה קובע כי הממשלה תקדם חוק יסוד שיסדיר את מעמדם של לומדי התורה עוד קודם להעברת התקציב. עד כה המגמה היתה להגן על הפטור באמצעות פסקת התגברות במסגרת ההפיכה המשטרית, אולם לאור הקושי להעביר זאת הוגשה הצעת חוק היסוד.

הצעת החוק קובעת כי "לימוד התורה הוא ערך יסוד במדינת ישראל. מדינת ישראל כמדינה יהודית רואה חשיבות עליונה בעידוד לימוד התורה ולומדי התורה, ולעניין זכויותיהם וחובותיהם יראו במי שקיבלו על עצמם להתמסר לתלמוד תורה לתקופה ארוכה כמי שמשרתים שירות משמעותי את מדינת ישראל והעם היהודי".

יוזמי החוק טוענים בדברי ההסבר ש"מאז ומעולם היו ברורים ערכם וחשיבותם של לימוד התורה ולומדי התורה". לכן, "מוצע לעגן כראוי בחוק יסוד את החשיבות הרבה והערך הגדול שרואה המדינה בלימוד התורה, ואת רצונה לעודד לימוד תורה. חוק היסוד הזה נועד גם כדי להבהיר את עמדתה של הכנסת, המעגנת בחוק יסוד את מדיניותן של כל ממשלות ישראל, ולפיה לאור מרכזיותו של ערך לימוד התורה וחשיבותו כשירות לעם היהודי – מי שמבקש להקדיש עצמו ללימוד תורה לתקופה ממושכת יקבל הכרה מלאה בכך לעניין זכויותיו וחובותיו".

לדברי ח"כ הרב משה רוט: "בהסכם הקואליציוני סוכם כי הצעת חוק זו תהיה הצעה ממשלתית, אך הדבר לא נעשה בלוח הזמנים שסוכם. לכן החלטנו להגיש את החוק כהצעה פרטית מטעם כל הסיעה כדי שנוכל לקדם את החוק מיד בתחילת מושב החורף".

כאמור, נראה שהבחירה בכיוון של חוק יסוד נובעת מהכוונה של הקואליציה והסיעות החרדיות להימנע מהעברת פסקת ההתגברות לעת עתה. בשבוע שעבר קרא ביטאונה של דגל התורה "יתד נאמן" להפסיק את התמיכה בפסקת ההתגברות ולעצור את ההפיכה המשטרית לצורך הידברות לאחר אישור החוק לביטול עילת הסבירות. זאת, כדי להפסיק את ההתקפות והעוינות על הציבור החרדי. דגל התורה היא הסיעה הליטאית בתוך יהדות התורה, שבראשה עומד יו"ר ועדת הכספים, ח"כ משה גפני.

